## sylbreak

မြန်မာဘာသာစကားကို တည်ဆောက်မှုဘာသာဗေဒ (structural linguistics)အရ ခွဲခြမ်းစိတ်ဖြာမည်ဆိုပါက အောက်ပါအစီအစဉ်အဖြစ် မြင်နိုင်ပါသည်။ 

```text
အနက်ပေးသံစဉ်
(toneme)
|
|
| ----> ဝဏ္ဏ   -----> သဒ္ဒါရုပ်ရင်း -----> စကားလုံး -----> စကားစု -----> ဝါကျငယ် (သို့) ဝါကျ
|     (syllable)   (morpheme)       (word)         (phrase)      (clause or sentence)
|
အနက်ပေးသံရင်း
(phoneme)
```
sylbreak ပရိုဂရမ်က Unicode encoding နဲ့ (ဥပမာ Myanmar3 ဖောင့်၊ Padauk ဖောင့်များ နဲ့ ရိုက်ထားတဲ့စာတွေ) သိမ်းထားတဲ့ စာကြောင်းတွေကို ဝဏ္ဏ အစိတ်အပိုင်းယူနစ် (syllable) များအဖြစ် ခွဲပေးနိုင်ပါသည်။ ဒီဝဏ္ဏအစိတ်အပိုင်းယူနစ်တွေအဖြစ်ခွဲတဲ့ကိစ္စက Natural Language Processing (NLP) လို့ခေါ်တဲ့ သုတေသန မှာ အလွန်အရေးကြီးပါသည်။ NLP သုတေသနဆိုတာကို မြန်မာလိုလွယ်လွယ်ရှင်းပြရမယ်ဆိုရင်၊ ပရိုဂရမ်ဘာသာစကားတွေမဟုတ်တဲ့ ကျွန်တော်တို့ နေ့စဉ်သုံးနေကြတဲ့ သဘာဝဘာသာစကားတွေနဲ့ ပတ်သက်တဲ့လုပ်ငန်းတွေကို ကွန်ပြူတာမှာအသုံးပြုနိုင်အောင်၊ ကွန်ပြူတာကနားလည်အောင်ကြိုးစားနေကြတဲ့ သုတေသန ဖြစ်ပါသည်။ ဘာကြောင့် ဒီလို ဝဏ္ဏအစိတ်အပိုင်းယူနစ်တွေအဖြစ်ခွဲတဲ့ကိစ္စက အရေးကြီးသလဲဆိုရင် အထူးသဖြင့် မြန်မာစာကဲ့သို့သော ဘာသာစကားတွေ (syllabic language) ရဲ့ စာလုံးတလုံးချင်းစီက ဝဏ္ဏတွေနဲ့ ပေါင်းစပ်ထားတာဖြစ်လို့ပါ။ 

```text
ဥပမာ။ ။

ကျောင်း + သား -----> ကျောင်းသား
အ + တွေး + အ + ခေါ် -----> အတွေးအခေါ်
တက် + က + သိုလ် -----> တက္ကသိုလ်
```

NLP သုတေသန အလုပ်တွေထဲက တခုဖြစ်တဲ့ Romanization (ဘာသာစကားတခုက စာလုံးတွေကို လက်တင်စာအဖြစ်ပြောင်းလဲမှု ) လို မြန်မာစာလုံးတွေကို အင်္ဂလိပ်စာလုံးနဲ့ ရေးတဲ့ ကိစ္စမျိုး (ငါးပိ ---> ngapi)၊ မြန်စာကြောင်းတွေကို ကွန်ပြူတာက အသံထွက်ဖတ်ပေးနိုင်အောင်ပြင်ဆင်ရတဲ့အလုပ် (Text to speech)၊ နောက်ပြီး စာလုံးပေါင်းမှားနေသလားဆိုတာကို ကွန်ပြူတာက စစ်ဆေးပေးနိုင်အောင်ပြင်ဆင်ကြရတဲ့ အလုပ်တွေအတွက်က ဝဏ္ဏအစိတ်အပိုင်းယူနစ်တွေက အရေးကြီးပါသည်။ 

သို့သော် ပါဠိပါဌ်ဆင့် စာလုံးတွေနဲ့ လက်တွေ့အလုပ်လုပ်တဲ့ အခါမှာတော့၊ အထက်မှာ ကျွန်တော်က တက္ကသိုလ်ဆိုတဲ့ စာလုံးကို တက်၊ က၊ သိုလ်၊ ဆိုပြီးဖြတ်ပြထားခဲ့ပေမဲ့၊  အဲဒီလိုမဖြတ်ပဲ တက္က နဲ့ သိုလ် ဆိုပြီးဖြတ်တာမျိုးက ပိုအဆင်ပြေတာမျိုးရှိကြောင်းကိုလဲ သိစေချင်ပါသည်။ ဥပမာ ကျွန်တော် ၅နှစ်ကျော် ဆက်တိုက်လုပ်ခဲ့တဲ့ ကွန်ပြူတာကိုသုံးပြီး ဘာသာစကား တစ်ခုကနေ တခြားဘာသာစကားတခုဆီကို ဘာသာပြန်တဲ့သုတေသနမှာဆိုရင် တက္က နဲ့ သိုလ် ဆိုတဲ့ ပုံစံမျိုးနဲ့ပဲ ဖြတ်ပြီးလုပ်ခဲ့ပါတယ်။ မဟုတ်ရင် တည်ဆောက်ခဲ့တဲ့ ဘာသာပြန်ပေးမဲ့ မိုဒယ် (machine translation model) ကထွက်လာတဲ့ မြန်မာ ပါဠိစာလုံးတွေကို ပြန်ပြီး နဂိုပုံစံဖြစ်တဲ့  ပါဌ်ဆင့်အဖြစ်ပြန်ဆင့်ပေးရတဲ့ အလုပ်လိုအပ်လို့ပါ။ လက်ရှိ sylbreak ပရိုဂရမ်မှာလဲ ပါဌ်ဆင့်စာလုံးတွေကို အသေးစိတ်မဖြတ်ထားပါ။ အသေးစိတ်ဖြတ်တာကလဲ မခက်ခဲပါ။ sylbreak ပရိုဂရမ်ကထွက်လာတဲ့ ဝဏ္ဏစာလုံးခွဲတွေကို နောက်တဆင့် စစ်ဆေးယူတဲ့ ကိစ္စပဲလိုအပ်တာပါ။ 

စိတ်ဝင်စားဖို့ ကောင်းတဲ့အချက်က မြန်မာစာဝဏ္ဏတွေကို မှန်မှန်ကန်ကန်ဖြတ်နိုင်အောင် သုတေသနလုပ်ခဲ့ကြတာတွေ အတော်များများ ရှိခဲ့ကြပါသည်။ ကျွန်တော်သိရသလောက်ဆိုရင် စာတမ်းတွေလည်း ၃စောင်နဲ့ အထက်မှာရှိတယ်လို့ ထင်ပါသည်။ ကျွန်တော်အပါအဝင်ပါပဲ အများစုက rule-based (e.g. finite state automata modeling) လို့ခေါ်တဲ့ ဥပဒေသကို သတ်မှတ်ပြီး၊ လုပ်ခဲ့ကြပါသည်။  ဖြတ်လို့ရတဲ့နည်းတွေ ရှိခဲ့သော်လည်း  ပရိုဂရမ်မာတွေက လွယ်လွယ်ကူကူနဲ့ ယူသုံးလို့ရနိုင်တဲ့အဆင့်အထိ မရရှိခဲ့သေးပါ။  သို့သော် ကျွန်တော်က အမျိုးမျိုးစမ်းကြည့်ရင်းနဲ့သွားတွေ့တာက၊ ကျွန်တော်တို့ မြန်မာစာဝဏ္ဏတွေကို Unicode နဲ့သာရေးပြီး သိမ်းထားရင် Regular Expression (RE) တိုတို တကြောင်းထဲနဲ့ ဖြတ်ပေးနိုင်တယ်ဆိုတာကိုပါ။ RE က ၁၉၅၀ ဝန်းကျင်မှာ သင်္ချာပညာရှင် ဒေါက်တာ Stephen Cole Kleeneက တင်ခဲ့တဲ့ ပရိုပိုဇယ် regular language ဆိုတဲ့ အယူအဆပါ၊ လိုချင်တဲ့ စာလုံးတွေ၊ စာကြောင်းတွေကို တိုက်စစ်တဲ့ နေရာမှာ အသုံးများပြီး၊ ကွန်ပြူတာ သိပ္ပံလောကမှာ မသိတဲ့သူ မရှိလောက်အောင်ကို အရေးပါပါသည်။ REကို ကွန်ပြူတာပရိုဂရမ်မာတွေ၊ လင်းနစ် (Linux) သမားတွေအားလုံးကလည်း အကျွမ်းတဝင်ရှိကြပါသည်။ ကျွန်တော် အဓိကပေးချင်တဲ့ message ကလည်း RE သုံးပြီး လွယ်လွယ်နဲ့ ဖြတ်လို့ရပါတယ် ဆိုတဲ့ အချက်ကိုပါ။ 
 
sylbreak ပရိုဂရမ်ကို မြန်မာစာပေဖွံဖြိုးတိုးတက်ဖို့ ကြိုးစားလုပ်ဆောင်နေကြတဲ့ မြန်မာစာ NLP သုတေသနသမားများ၊ ကျောင်းသားများ၊ ပရိုဂရမ်မာများ အားလုံးကို ဝေမျှပါတယ်။ ကျွန်တော်ရဲ့ sylbreak ပရိုဂရမ်ကို ယူသုံးမှ မဟုတ်ပါဘူး။ အောက်ပါ RE ကို ကိုယ်ရဲ့ ပရိုဂရမ်မင်းဘာသာစကား တခုခုမှာ ထည့်သုံးတာမျိုးလဲ လုပ်နိုင်ပါသည်။

အသုံးပြုတဲ့ အခါမှာသာ ကျွန်တော်ရဲ့ ဒီ Github link: (https://github.com/ye-kyaw-thu/sylbreak) ကို မှီငြမ်းထားကြောင်းကို
ကျေးဇူးပြုပြီး ထည့်ပေးစေချင်ပါသည်။ 
 
နောက် နှစ်အနည်းငယ်ကြာတဲ့ အခါမှာ လက်ရှိမြန်မာစာဆိုဒ်တွေ၊ သတင်းဆိုဒ်တွေမှာ တွေ့နေရတဲ့ စာကြောင်းတွေရဲ့ အဆုံးပိုင်းတွေမှာ ပြတ်ချင်သလို၊ ပြတ်နေကြတဲ့၊ အရမ်းကို ကြည့်ရဆိုးတဲ့ မြန်မာဝဏ္ဏတွေလည်း လျော့ကြသွားလိမ့်မယ်လို့ ယူဆလျှက်။  


ရဲကျော်သူ

======================


မှီငြမ်း ထားသော စာအုပ်၊ စာတမ်း၊ လင့်(ခ်)များ

1. ဒေါက်တာ သိန်းထွန်း၊ လေလှိုင်းသဒ္ဒဗေဒနှင့် မြန်မာစကားသံ ပြောင်းလဲမှုစနစ်
2. Romanization: https://en.wikipedia.org/wiki/Romanization
3. Myanmar Unicode: http://unicode.org/charts/PDF/U1000.pdf
4. Syllable segmentation algorithm of Myanmar text: http://gii2.nagaokaut.ac.jp/gii/media/share/20080901-ZMM%20Presentation.pdf
5. Regular Expression: https://en.wikipedia.org/wiki/Regular_expression
